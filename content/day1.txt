Kalendár
Miroslav Válek, Nepokoj


Január, február, marec, apríl, máj
a iné luny.
Na chvíľu ma miluj ako naozaj!
Počuť, ako z hrdla noci strieka krv
a ako pijú kuny.
Nechaj, aby nebadane plynul čas,
aby striedali sa ročné obdobia
pri trvaní jediného bozku,
nechaj v peci žltý oheň jasať.
Vyber si ma z úst
a krvavo, jak čerešňovú kôstku,
k sebe si ma zasaď.
Zem a trávu úpenlivo prosím o korene.
Ja som ten chlapec, čo sa zrazil s hviezdou,
nesiem ti modré z neba, sinku pod okom.
Je mi s tebou dobre. Je mi hlboko.
A tiež som bol v nebi. Tiež som dúhu pil!
Ach, oddýchnuť si jak pod vodami íl!
Zhasli. Modré mlieko pijú. Odväzujú psov.
Skôr než zaspíš, polož si ma pod podušku,
narastiem ti krásne do vlasov.
Jak netopier dolu hlavou zavesená noc!
Odlož si ma ako zimnú hrušku. Nechaj si ma aspoň do Vianoc!